# -*- mode: mandoku-view -*-
#+TITLE: 班馬異同
#+DATE: 2015-09-23 09:41:31
#+PROPERTY: JUAN 0
<pb:KR2a0008_WYG_000-1a>¶
欽定四庫全書　　　　史部一¶
　班馬異同　　　　　　正史類¶
　　提要¶
　　　　(臣/)等謹案班馬異同三十五卷舊本或題宋¶
　　　　倪思撰或題劉辰翁撰楊士奇跋曰班馬異¶
　　　　同三十五卷相傳作於須溪觀其評泊批㸃¶
　　　　臻極精妙信非須溪不能而文獻通考載為¶
　　　　倪思所撰豈作於倪而評泊出於須溪耶其¶
<pb:KR2a0008_WYG_000-1b>¶
　　　　語亦兩持不决案通考之載是書實據直齋¶
　　　　書録解題使果出於辰翁則陳振孫時何得¶
　　　　先為著録是固可不辨而明矣是編大㫖以¶
　　　　班固漢書多因史記之舊而増損其文乃考¶
　　　　其字句異同以參觀得失其例以史記本文¶
　　　　大書凡史記無而漢書所加者則以細字書¶
　　　　之史記有而漢書所刪者則以墨筆勒字旁¶
　　　　或漢書移其先後者則注曰漢書上連某文¶
<pb:KR2a0008_WYG_000-2a>¶
　　　　下連某文或漢書移入别篇者則注曰漢書¶
　　　　見某𫝊二書互勘長短較然於史學頗為有¶
　　　　功昔歐陽棐編集古録跋尾以真跡與集本¶
　　　　並存使讀者尋刪改之意以見前人之用心¶
　　　　思撰是書葢即此意特棐所列者一人之異¶
　　　　同思所列者兩人之異同遂為創例耳其中¶
　　　　如戮力作勠力沈船作湛船由是作繇是無¶
　　　　狀作亡狀鈇質作斧質數却作數卻之類特¶
<pb:KR2a0008_WYG_000-2b>¶
　　　　今古異文半菽作芋菽蛟龍作交龍之類特¶
　　　　𫝊寫訛舛至于秦軍作秦卒人言作人謂三¶
　　　　兩人作兩三人之類尤無闗文義皆非有意¶
　　　　竄改思一一贅列似未免稍傷繁瑣然既以¶
　　　　異同名書則隻字單詞皆不容略失之過密¶
　　　　終勝于失之過疎也至英布陳涉諸𫝊軼而¶
　　　　未録明許相卿作史漢方駕始補入之則誠¶
　　　　千慮之一失矣思字正甫湖州歸安人乾道¶
<pb:KR2a0008_WYG_000-3a>¶
　　　　二年進士歴官寳文閣學士諡文節事跡具¶
　　　　宋史𫝊乾隆四十六年十月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶

